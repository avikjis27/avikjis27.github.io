---
layout: post
title:  "মরীচিকা"
date:   2018-01-06 22:00:00 +0530
type: tatters
place: Kalyani, India
image: morichika
gist: ফোনের দিকে চেয়ে থাকতে থাকতে হাঁপিয়ে উঠেছি | কি বলতে যে কি বলে ফেললাম ! এতটা রুড ভাবে না বললেও হত, বলার সময় যে কি একটা জেদ চেপেবসলো, তাই বলে চারদিনে একটা ফোন না করুক হোয়াটসঅ্যাপে একটা ইমোজিও কি নিদেন পক্ষে পাঠানো যায়না ? চার বছরের সম্পর্কে কত ঝগড়া-ঝাঁটি কথা কাটাকাটিই তো হয়েছে, খুব বেশি হলে দু'দিন, সরাসরি কথা না হলেও দিতির কাছ থেকে ও ঠিক খবর নেয় |
---

##### পৃথা:

ফোনের দিকে চেয়ে থাকতে থাকতে হাঁপিয়ে উঠেছি | কি বলতে যে কি বলে ফেললাম ! এতটা রুড ভাবে না বললেও হত, বলার সময় যে কি একটা জেদ চেপে
বসলো, তাই বলে চারদিনে একটা ফোন না করুক হোয়াটসঅ্যাপে একটা ইমোজিও কি নিদেন পক্ষে পাঠানো যায়না ? চার বছরের সম্পর্কে কত ঝগড়া-ঝাঁটি কথা 
কাটাকাটিই তো হয়েছে, খুব বেশি হলে দু'দিন, সরাসরি কথা না হলেও দিতির কাছ থেকে ও ঠিক খবর নেয় | 

কিছুদিন হলো দিতিও অফিসে কিরকম যেন এড়িয়ে চলছে আমাকে, বাড়িতে ফোন করলে অনিতা কাকিমা ফোন ধরছে | অনেক সাধ্য-সাধনা করে যদিওবা দিতি 
কল রিসিভ করছে তবুও বুঝতেই পারছি মনের কোণে কথাও যেন কিছু খুব সাবধানে লুকিয়ে রাখছে, কথা বলার মধ্যে কিরকম যেন একটা কৃত্রিমতা |  দিতি আর
আমি কলেজ ফ্রেন্ড, ঈশান এক বছরের সিনিয়র ছিল, কলেজে মেয়েদের হার্ট থ্রব, পাঁচ ফুট নয়, কালো ভারী ফ্রেমের চশমা, হালকা দাড়ি |  কলেজ 
ফি জমা দিতে একই লাইনে হলুদ পাঞ্জাবিতে প্রথম দেখা ঈশানের সাথে। পরে এসে আমার আগে লাইনে দাঁড়িয়েছিল বলে চূড়ান্ত কথা কাটাকাটি হয়েছিল 
প্রথম পরিচয়েই, তবে পরে দিতি বলেছিল ঈশান নাকি আমার রেগে যাওয়া বেশ এনজয় করছিল | 

ঈশান বরাবরই দিতির সফ্ট কর্নার,ছোট বেলার বন্ধু | কলেজ পিকনিকে যেদিন ঈশান সবার সামনে আমার বিষয়ে ওর দুর্বলতা স্বীকার করেছিল, সেদিন 
আমার ভালোলাগার থেকে দিতির খারাপ লাগার পাল্লাটাই বোধহয় বেশি ভারী ছিল | দিতি যদিও কোনদিনই স্বীকার করেনি সেটা, তবুও আমি বুঝি, ঈশানের জন্য
ও এখনো দুর্বল। দিতি আর আমি একই প্রজেক্টে আছি, রিসেন্টলি ও আমাদের কোম্পানিতে সুইচ করেছে |  দিতির কাছ থেকেই ঈশানকে আমি অনেকটা চিনেছি, 
ওর ভালো লাগা-মন্দ লাগা, ওদের পরিবার, ওর প্রায় অনেক কিছুই | আমাদের সম্পর্কটা দিতিই হয়ত সবচেয়ে কাছ থেকে দেখেছে |  দিতি জানে ঈশানকে আমি
হয়ত বেছে বেছেই ভালোবাসতে পেরেছি ,সামগ্রিক মানুষটাকে ভালবাসতে হলে আমাকেও হয়ত ধীরে ধীরে দিতি হয়ে উঠতে হতো, কারণ ঈশানের 
আকাশ হয়ে ওঠা আমার কাছে একটা স্বপ্ন কল্পনা মাত্র।

ঈশানের জীবনের আঙ্গিকটাই সম্পূর্ণ ভিন্ন, 'অসময়' কে যেন ও বড্ড আপন করে দেখে | ঈশান বলে struggle না করলে জীবনে নাকি অন্যের দেখা 
পথে চলতে হয় আর অন্যকে পথ দেখাতে গেলে নিজের struggle করাটা জরুরি। আমরা 'অসময়' কে ফেস করি আর ঈশান 'অসময়'-এই বাঁচে। নতুন 
চাকরীটা ছাড়ার আগে ওকে অনেক বোঝানোর চেষ্টা করেছি, কি হবে অহেতুক অনিশ্চয়তা ডেকে এনে, ও বুঝলনা দুম করে চাকরিটা ছেড়ে দিয়ে 
বসলো । ওর প্রতীক্ষিত  'অসময়'এর দাপটে আমার সাজানো স্বপ্ন গুলো যে কখন ভেঙ্গে পড়তে শুরু করেছে সেটা বুঝে উঠতে উঠতেই জীবনে নতুন
একজন মানুষের অযাচিত আশ্রয় পেলাম।

ওর নাম আকাশ, ঈশানের সাথে সম্পর্কের টানাপোড়েনে যখন প্রায় হাঁপিয়ে উঠেছিলাম  ঠিক তখনই  হঠাৎ একদিন দুপুরে আকাশের ফ্রেন্ড রিকোয়েস্ট,
unknown রিকোয়েস্ট প্রথম দিকে পাত্তা দিইনি। আকাশ প্রায় প্রতিদিনই নক করত, আমি আগ্রহ দেখাতাম না। যেদিন চোখে পড়ল আমাদের দুজনেরই
মিউচুয়াল ফ্রেন্ড দিতি সেদিন প্রথম কথা হয়। পুণের একটি নামী আইটি কোম্পানীতে লীড পোস্টে আছে ও, আমাদের এক বছরের পরিচয়, বয়সে
আমার থেকে বছর তিনেকের বড়, পিটানো স্বাস্থ্য, হাইট ঈশান এর থেকে সামান্য বেশিই হবে, নিয়মিত জিম করে। ফেসবুকে প্রথম পরিচয়ের 
পর কিরকম ভাবে জানি আকাশের কাছে নিজেকে অনেকটা ব্যক্ত করে ফেললাম, আমাদের এই বন্ধুত্বের কথা ঈশান জানলেও, 
আগের সপ্তাহের কিছু মূহুর্তের কথা ওকে জানাতে পারিনি। ক্ষণিকের দুর্বলতায় এতটা বড় একটা ঘটনা ঘটে যাবে সেটা আকাশ বা আমি কেউই বুঝতে পারিনি।

আকাশ কাল পুণে থেকে ফিরেছে দু' সপ্তাহের ছুটিতে। প্ল্যান ছিলো ওর সাথে আজ ময়দান যাওয়ার। আজই প্রথম সামনা-সামনি দেখা হত,
কিন্তু কিছু আগেই ও কলে  বললো শরীর খারাপ! আসতে পারবেনা। কেন জানিনা আমার আর আকাশের চাওয়া-পাওয়ার অদ্ভুত মিল। ঈশানের
সাথে এই চার বছরের সম্পর্কে যতটা না পাওয়া আছে, আকাশ যেন ঠিক সেগুলো পূরণ করতেই আমার কাছে ধরা দিয়েছে।   

আমারও আজ বাইরে যেতে ইচ্ছে করছিল না, নাগাড়ে বৃষ্টি হচ্ছে সকাল থেকে, গত চারদিনে ঈশানের একটাও খবর নেই, মনটাও কিরকম ভারী হয়ে 
আছে | আকাশকে বললাম ক'দিন পরেই দেখা করব, ও তো এখন কলকাতায় বেশ কিছুদিন আছেই।



##### দিতি:

পৃথা আজ অফিস আসেনি, মেইল খুলেই ওর আউট অফ অফিস নোটটা  দেখলাম। আজ বিকেলে আমার ঈশানের সাথে দেখা করার কথা, এখনো প্ল্যান
হয়নি কোথায় যাব।  ঈশানের এই এক প্রবলেম; দেখা করার কথা হলেই বলবে - "প্ল্যান তুই কর" ! ওর আজ নিউ টাউনে আসার কথা, প্রোজেক্ট ফান্ডিং
এর জন্য কার সাথে যেন মিট করবে বলছিল, ওটা সেরেই আশেপাশে কোথাও দেখা করবো ভাবছি। 

কদিন ধরেই পৃথার সাথে ওর রিলেশনে কিছু একটা প্রবলেম চলছে। যতদূর মনে হয়, ঈশানের জব ছেড়ে নিজের কোম্পানী খোলার ব্যাপারটা পৃথা মেনে নেয়নি।
পৃথা বরাবরই খুব সাবধানী, ঈশানের ঠিক উল্টো। কলেজের টপার ছিল পৃথা, পাস আউট হয়েই জব পেয়ে গেছিল; ঈশান তখনও struggle করছে, পরে 
কলকাতারই একটা ছোট আইটি ফার্মে কাজ শুরু করে, মাস দুই তিন হলো সেটা ছেড়ে দিয়ে নিজের কোম্পানী নিয়ে উঠে পড়ে লেগেছে।  
struggle করতে জানিনা ঈশান কেন এত ভালবাসে। একদিকে স্টার্টআপ নিয়ে struggle তার মধ্যে ওদের রিলেশন। মাঝে মাঝে ঈশানের জন্য বড্ড
খারাপ লাগে। পৃথাকে যেন ও জোর করে বয়ে নিয়ে বেড়াচ্ছে। ঈশানকে বললে বলে, পৃথাকে ভালোবেসে কষ্ট পাওয়ার মধ্যেও অদ্ভুত একটা আনন্দ আছে।

পৃথা যদিও এখন আকাশের বুকে রামধনু আঁকতেই বেশি ব্যস্ত। আকাশের সাথে আমার আর পৃথার আলাপ ওই ফেসবুকে। এক নম্বরের flirt বাজ, 
পুণেতে কোন একটা বড় আইটি ফার্মে আছে শুনেছি, আমার সাথে বিশেষ কথা হয়না, পৃথাই ওর প্রশংসায় পঞ্চমুখ। কলকাতায় ওর সাথে এবার দেখা
করারও কথা বলছিলো পৃথা, যদিও ঈশান এত কিছুই জানেনা, আর আমিও এসব নিয়ে ঈশান কে কিছু বলিনি। ক'দিন ধরেই মনে হচ্ছে ঈশানকে বলে 
দিলেই বোধহয় ভালো হতো, ওদের সম্পর্কের যে নতুন একটা উষ্ণতা পৃথার কথার মধ্যে স্পষ্ট- মনেহয় তা ঈশানেরও পুরোটা অজানা নয়।

পৃথা যে ঈশানকে নিয়ে ঠিক কী ভাবে আমি বুঝতে পারিনা। ঈশান যেদিন কলেজের পিকনিক পার্টিতে দুম করে পৃথাকে প্রপোজ করে বসেছিল সবার সামনে,
সেদিন থেকেই আমি নিজেকে সংযত করে নিয়েছিলাম। ঈশানকে আমি চিনি ক্লাস সেভেন থেকে। বাংলা ব্যাচে কতবার চোখাচোখি হয়েছে তার ইওত্যা নেই।
মুখ ফুটে কখনো কিছু বলতে পারিনি ঠিকই, তবে আমাদের ওই 'বেতার বার্তা' যে নির্ভুল তথ্য আদান-প্রদান করতো সে বিষয়ে অন্তত পৃথাকে 
প্রপোজ করার আগের মূহুর্ত পর্যন্ত বেশ নিশ্চিতই ছিলাম। পৃথা খানিকটা ঝোঁকের মাথায়ই হয়ত তখন ঈশানের আবদার মেনে নিয়েছিল,হয়ত বা 
খানিকটা পারিপার্শ্বিক ঈশান ফ্যানদের প্রভাবেও হতে পারে। কিন্তু সময়ের সাথে সাথে সেটার অসাড়তাও খুব স্পষ্ট হয়ে গেছিল আমার কাছে।

যাই হোক আজ অনেকদিন বাদে ঈশানের সাথে একা দেখা হবে। অনেক কথা জমে আছে, পৃথা থাকলে ওকে সবকিছু বলা যায়না, সেই কলেজে থাকতে একবার
একসাথে কফি হাউসে গিয়েছিলাম, তার পর এই। সেই দিনের কুর্তিটাই পড়েছি, দেখি ওর মনে আছে কিনা। অফিসে আজ বলে রেখেছি  standup কলটা 
এটেন্ড করব না, ভাবছি একটু সময় হাতে থাকলে বিকাল-বিকাল কফি হাউসেই ওকে আসতে বলব। দেখি স্মৃতির ভিড়ে সেই কলেজের দিতি কে খুঁজে পায় কিনা ও।


##### ঈশান:

আজ অনেক দিন বাদে দিতির সাথে কথা বলার একটা স্পেস পেলাম। পৃথা থাকলে ওই এক অফিসের কথা, প্রোজেক্টের কথা, নয়তো ওর ফেসবুক ফ্রেন্ড 
আকাশের ইউএস ট্রিপের গল্প। আমার ওই বিদেশের কথা মনে পড়লেই মা বাপির মুখটা ভেসে ওঠে, দাদা বৌদি যেদিন ছয় মাসের জন্য ইউএস শর্ট
অফিসিয়াল ট্রিপের কথা বাপিকে বুঝিয়ে ফ্লাইটে উঠলো, সেদিন বাপি  মাকে বলেছিল - "দেখো, এখন থেকে ওরা ইন্ডিয়াতেই শর্ট ট্রিপে
আসবে, এটা মনকে বুঝিয়ে রেখো"। তখন আমি বেশ ছোট, ক্লাস ফাইভ এ পড়ি। এখন বুঝতে পারি সেদিন বাপি কতটা সঠিক ছিল। দাদা দ্বিতীয় বার
যখন কলকাতায় এসেছিল তখন আমার মাধ্যমিক পরীক্ষা সবে শেষ হয়েছে, বাবা সদ্য অবসর নিয়েছে, একদিন দুপুরে বাবা বৌদিকে হঠাৎ কি কারণে
বলতে শুনেছিলাম - "আমার তো আর খুব বেশি হলে এক কুড়ি সময় আছে, তোরা কলকাতায় যতদিন বাদে এলি তাতে মনে হয় ভগবান মুখ তুলে চাইলেও
নাতিটাকে হাতে গুনে আর হয়ত বার চারেক দেখতে পারব"। সেদিনই বুঝতে করেছিলাম বিদেশে থিতু হওয়ার জন্য আমি মানসিক ভাবে দাদার মতো 
এতটা শক্ত হতে পারবনা কোনদিন। 

পৃথাকে আমি অনেক বুঝিয়েছি, দাদার মতো এতটাও কঠিন আমি হতে পারবনা, প্রথম প্রথম মনে হত ও হয়ত চায়না, কিন্তু আমিই ভুল ছিলাম। পৃথাকে
সম্পূর্ণ বুঝতে আমার প্রায় অনেকটা সময় লেগে গেল। এখন মনে হয় যেঁচে পড়ে ওকে এতটা না বুঝলেই বোধহয় ভালো হত হয়ত। কি দরকার ছিল কে 
জানে এরকম পাগলামো করার, জানতাম যেটা করছি সেটাতে প্রতি মুহুর্তে আঘাতটাও আমারই প্রাপ্য ;তাও নিজেকে আটকাতে পারিনি। পৃথাও
যেন কিরকম মোহগ্রস্থের মতো নিজেকে মেলে দিল। সেদিন কথায় কথায় আমার স্টার্টআপ এর কথা উঠতেই পৃথা যেন কিরকম মেজাজ হারিয়ে 
আমাদের ভবিষ্যত নিয়ে ওর ক্ষোভে সিক্ত বিষ তীর গুলো নিপুণ নিশানায় একের পর এক আমার বুকে বিঁধিয়ে দিতে লাগলো। ওকে দোষ দিতে 
পারিনি সেদিন ! ওর মেজাজ হারানোর নেপথ্যে কোথাও হয়ত আমিই দায়ী, হয়তো সৃষ্টিই স্রষ্টার অস্তিত্বকে লঘুতর করে তুলেছিল।  
কিন্তু সেদিনের ঘটনাটায় পৃথার চাওয়া-পাওয়া গুলো খুব স্পষ্ট হয়ে গেল আমার কাছে। বুঝতে পারলাম পৃথার দেখা স্বপ্নের রূপকার হওয়া
আমার পক্ষে অসম্ভব। দিতির কথাই শেষ পর্যন্ত মিলে গেল।

আজ অনেকদিন বাদে দিতিকে সেই আকাশী কুর্তিটাতে দেখলাম, আর অদ্ভুত ভাবে সেই কফি হাউসের দোতলার বাঁদিকের ব্যালকনির চার নম্বরের
টেবিলটায় | কলেজের দিনটা যেখানে শেষ হয়েছিল, ঠিক সেখান থেকেই যেন আজকের দিনটা শুরু হলো | জানিনা দিতি এত কিছু মনে রেখেছে কিনা, 
কিন্তু ওর সেই চোখে-চোখে কথা বলার চেষ্টাটা, এখনো আগের মতোই আছে। ওর মুখ যতটা কথা বলে, তার চেয়ে ওর চোখ  অনেক বেশি স্পষ্ট করে কথা  
বলতে পারে। 

ওকে আমার পাগলামোর কথা বললাম...
 পৃথার সাথে আমার সম্পর্কের শীতলতা ওর অজানা নয়, তাও আমার কাছে সব শুনে ও শেষে বলল- "আকাশের সাথে পৃথার কি তাহলে কোনদিনই দেখা
 হবেনা?"  আমি কোন উত্তর দিতে পারিনি। 
 

##### আকাশ:

প্রায় একবছর ধরে আকাশের মিথ্যে সত্তা বয়ে বেড়াতে বেড়াতে আমিও হাঁপিয়ে উঠেছিলাম। যতই হোক পৃথাকে যে আমি মন থেকে ভালোবেসেছিলাম। আকাশ 
হয়ে প্রতি মূহুর্তে ঈশানকে ভুল প্রমান করতে করতে কোথায় যেন নিজেকেই হারিয়ে ফেলছিলাম। পৃথাকে আকাশ হয়ে যত মিথ্যে আশ্বাস দিয়েছি
এই কদিনে, তার থেকেও বেশি দিয়েছি নিজেকে এই ভেবে যে, পৃথা ঈশানকে ঠকাতে পারেনা। ক'দিন আগেই সেই ভুলটাও ভেঙ্গে গেল, পৃথা 
নিজেই হার মানলো আকাশের কাছে, এই বারের হার মানা মানসিকের চেয়েও অনেক বেশি শারীরিক।
  
এক শরীর সর্বস্ব পৃথা ফুটে উঠেছিল skype এর পর্দায় । সেদিন পৃথা আমাকে না দেখলেও আমি অনেক দিন পরে ওকে এত কাছ থেকে দেখলাম, 
সামনে দেখা পৃথার থেকে অনেকটাই অচেনা। চোখের জল বাধ মানেনি, চেনা মানুষকে অচেনা হয়ে দেখার যে কি কষ্ট তা সেদিন বুঝতে পেরেছিলাম।
ময়দানে দেখা করব বলে ভিডিও কলটা কোনক্রমে disconnect করে দিয়েছিলাম।  ভেবেছিলাম চার বছর আগে যে ময়দানের মাঠেই পৃথার সাথে 
সম্পৃক্ত হয়েছিলাম, সেখানেই আবার ওকে মুক্তি দেবো খোলা 'আকাশ' কে সাক্ষী রেখে।

আকাশের fake প্রোফাইলটা কালই deactivate করে দিলাম, deactivate করার আগে বেশ কিছুক্ষণ ঈশান ওরফে আকাশের ওই হলুদ পাঞ্জাবি পড়া
ছবিটা ডিপি করে রেখেছিলাম। ওটা পৃথার খুব পছন্দের ছবি, হয়ত ঈশানের থেকেও ওই ছবিটাই বেশি পছন্দ তার।

বিকেল থেকে ক্লান্ত ফোনের স্ক্রিনে অনেক কিছুই ভেসে উঠছে। পৃথার  মিসড কল, মেসেজ নোটিফিকেশন - যেগুলো পাওয়ার জন্য গত বছরগুলোতে 
কত অপেক্ষা করেছি। আজ আর সেই অপেক্ষা নেই, আকাশের মিথ্যে স্বপ্নের জগতে রক্ত মাংসের ঈশান যে বড়ই বেমানান।
