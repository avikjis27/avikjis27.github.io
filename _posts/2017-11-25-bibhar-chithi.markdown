---
layout: post
title: "বিভার চিঠি"
date:   2017-11-25 20:30:00 +0530
type: tatters
place: Kalyani, India
image: bibhar-chithi
---

রবীন্দ্রনাথ ঠাকুরের ছোট গল্প রবিবার । গল্পের  মূল চরিত্র বিভা ও অভীক । গল্পের শেষে বিলেতে যাত্রারত অভী তার ভালোবাসার মানুষ বিভাকে নিজের মনের কথা জানিয়ে একটি চিঠি লেখে কিন্তু বিভার উত্তর রবিবার গল্পে পাওয়া যায় না । এখানেই পাঠকের মনের কোনে তৈরী হওয়া ব্যাকুলতা, এবং তা কিছুটা পূরণ করতেই এই চিঠির অবতারণা -
<!--more-->

প্রিয় অভী,

তোমার শেষ চিঠিখানি পাওয়ার পর দীর্ঘ সময় অতিক্রান্ত হয়েছে, যদিও সময় তো বড় আপেক্ষিক তাই তোমার ব্যস্ত জীবনের প্রেক্ষিতে এই সময়ের ব্যবধান কতটা দীর্ঘ তা বলা কঠিন, তবে স্মৃতি ভারে জর্জরিত, নিসঙ্গ নারীর জীবনে তা যে সুদীর্ঘ সে বোধকরি বলার অপেক্ষা রাখেনা। আশাকরি তুমি কুশলেই আছ, নতুন  - দেশ নতুন স্বপ্নের সাথে নিজেকে ধীরে ধীরে
মানিয়ে নিতে শিখছ। শরীরের যত্ন নিয়, অসুস্থ হলে এই 'বিশ্বহিতৈষিণী'র নিজ হাতে  তোমাকে সেবা করার সৌভাগ্য তো হবেনা, খবর পেলে কেবল তোমার চির প্রতিদ্বন্ধী ভগবানের 
কাছে অশ্রু সিক্ত নয়নে প্রার্থনা করা ছাড়া অন্য উপায় থাকবে না, আশাকরি তাতে তোমার নেতি ঈশ্বর ঠিক সারা দেবেন।

চিঠিতে তুমি লিখেছিলে, ইঞ্জিনের তাতে পোড়ার অভ্যাস তোমার আছে ; কিন্তু একবারও ভাবলেনা তোমার আকস্মিক বিদেশ যাত্রায়, দীর্ঘ অদর্শনের যে তুষানলে প্রতিমহুর্তে আমাকে দগ্ধ
হতে হবে সেই যন্ত্রণার কথা, এতে তো আমি কোনদিন অভ্যস্ত ছিলাম না। অভ্যস্ত যন্ত্রনায় কষ্ট পাওয়া আর যন্ত্রণার কষ্টে অভ্যস্ত হওয়ার পার্থক্যটা আশা করি বুঝতে পারো। বাবার মৃত্যুর
পর কষ্টের আকস্মিকতা কে বুঝতে শিখেছিলাম, তোমার চিঠি  সেই শিক্ষারই পরীক্ষা নিচ্ছে প্রতি মুহুর্তে | অদৃষ্টের কাছে একটাই প্রার্থনা, আমাকে এই পরীক্ষায় যেন তিনি অনুর্তীর্ণ না করেন।

তুমি মনে করো তোমার আর্টিস্ট পরিচয়ে আমার নাকি কোনো শ্রদ্ধা নেই; ঠিকই ! শ্রদ্ধা করার মধ্যে যেটুকু দুরত্ব থাকাটা আবশ্যক তা এই অবুঝ মনটা যে কখনো তৈরীই হতে দিলো না। 
তোমার আর্টিস্ট সত্তার প্রতি তাই শ্রদ্ধা নয়, আছে সুদৃঢ় বিশ্বাস আর অকুন্ঠ ভালবাসা। কৃত্রিম স্তব কেন করিনি জানো, তা করলে তোমার এই উজ্জ্বল সম্ভাবনা আত্মতৃপ্তির শীতলতায় অকালেই
স্তিমিত হয়ে পড়ত। আমার বিশ্বাস শিল্পীর সৃষ্ঠির অন্তরালে অনুপ্রেরণা হিসেবে থাকে সমালোচকদের নিক্ষিপ্ত এক কঠিন challange, যা শিল্পীর সৃষ্টিকে একটা আলাদা মাত্রা দেয়, স্তাবকের
অন্যায় প্রশংসার থেকেও সেটি হাজার গুন অধিক ক্ষমতাবান।

তুমিই তো বলতে "ভালবাসা খুশি হয়ে ঠকে"।  তোমার রেখে যাওয়া ছবি গুলোতে যদি ঠকতেই হয়, সেতো হবে খুশি হয়ে ঠকা, তাতে আমার কোনো ক্ষেদ নেই, ক্ষেদ হলো, সেই ছবিগুলোর
প্রেক্ষাপটে যে স্মৃতির জাল মনকে আষ্টেপৃষ্ঠে জড়িয়ে রাখছে তাকে উপেক্ষা করা যা দিন দিন আরো কঠিন হয়ে উঠছে। একটা কথা তোমাকে আজ না বলে পারছি না - তোমার সাথে আকস্মিক
তৈরী হওয়ার এই দুরত্বই এর কারণ কিনা তাও অজানা কিন্তু তোমার এই ছবিগুলোর মধ্যে যেন আমি একটা নতুন মানে উপলব্ধি করতে পারছি যেটা হয়ত তোমার সান্নিধ্যে কখনই প্রকট হয়ে
ওঠেনি, হয়তবা শিল্পীর থেকে শিল্প কে বড় করে দেখতে মণ সায় দেয়নি, আজ শিল্পীর অনুপস্থিতি শিল্প কে আরো অর্থবহ করে তুলেছে।

আবেগের জোয়ারে গা ভাসানো আমার নাপসন্দ - ভালবাসার গভীরতা আমাকে আরো অন্তর্মুখী করে তোলে। প্রেমের স্বাধীন সত্তাকে আমি বেশি ভালোবাসি, তাই যখন তুমি ভালোলাগার মানুষের 
ভিড়ে আমার অস্তিত্বের আবশ্যকতাকে অকপটে স্বীকার করতে, যখন ভালোলাগার বাড়াবাড়িতে ভালবাসার অস্তিত্ব প্রমানের চেষ্টায় আমার হাত দুখানি স্পর্শ করতে, যখন আমার মনে তোমার প্রতি
ঈর্ষা জাগানোর আপ্রাণ চেষ্টা করতে তখন আমিও অতি সঙ্গোপনে সেই প্রেমের চোরা স্রোতে অবগাহন করতাম। যখন তুমি আমাকে পাওয়ার জন্য আমার আরাধ্য দেবতাকে স্বীকার করার কথা
বলতে  তখন মনেহত হয়ত সত্যি তোমার প্রেমের দুর্দাম দুরন্ততার কাছে আমার হার কেবল সময়েরই অপেক্ষা। তবুও ভাললাগত প্রেমের এই লুকোচুরি খেলা, প্রেমের মধ্যে কিছুটা না পাওয়া যেন
তার মাধুর্যকে আরো বেশি প্রস্ফুটিত করে তুলত। অভী, তুমি ঠিকই বলেছ আমার ঈশ্বর মানুষের ভালোবাসাতেই সতত প্রকাশমান, সেদিক থেকে দেখলে তোমার নেতি ঈশ্বর আর আমার আরাধ্য
দেবতার মধ্যে প্রভেদ কোথায়?  তুমি বলেছিলে মনে আছে একদিন আসবে যেদিন অর্ধেক রাত্রে বালিশে মুখ গুঁজে তোমাকে বলতে হবে, নামের সাথে নাম গাঁথা হোতে পারত চিরকালের মতো,
কিন্তু হলো না, আজ মনথেকে বলছি - বৃহতের আকর্ষণ উপলব্ধি করার জন্য যেরকম তফাতে যাওয়া একান্ত প্রয়োজন, আজ স্বীকার করতে বাঁধা নেই তোমার ভালবাসার আকর্ষন উপেক্ষা করা
এখন আমার সাধ্যের বাইরে। আশা করবো তোমার প্রতি যে অন্যায় এতদিন করে এসেছি সেই ভুল সংশোধনের একটি সুযোগ থেকে আমাকে বঞ্চিত করবে না, কেবল একটিই নিবেদন, 
নতুন সপ্নের ভিড়ে পুরনো সপ্নের কুশলীদের বিস্মৃত হওনা।

ইতি <br>
অভীষ্টের পূজারী,<br>
তোমার মধুকরী <br>